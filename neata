ময়মনসিংহ নগরীতে ছাত্রদলের এক নেতা বিদেশি পিস্তল সংরক্ষণ করছেন, এমন খবর পেয়ে পুলিশের একটি দল অভিযান চালায়। তাঁকে অস্ত্রসহ আটকের পর পুলিশ সদস্যদের ওপর হামলা চালান তাঁর অনুসারীরা। এ সময় ভাঙচুর করা হয় পুলিশের দুটি গাড়ি। আহত হন এক উপপরিদর্শক (এসআই)। আজ মঙ্গলবার দুপুর সাড়ে ১২টায় জেলা পুলিশ সুপারের কার্যালয়ে সংবাদ সম্মেলনে এমন তথ্য জানান অতিরিক্ত পুলিশ সুপার এম এম মোহাইমেনুর রশিদ। 
 
ওই ছাত্রদল নেতার নাম বুলবুল আহমেদ ওরফে সজীব (৩০)। পুলিশ জানায়, তাঁকে ধরার জন্য গতকাল সোমবার বিকেল সাড়ে পাঁচটার দিকে নগরের বলাশপুর মরাখোলা এলাকায় অভিযান চালায় জেলা পুলিশের গোয়েন্দা শাখা (ডিবি)। ওই সময় মো. বুলবুল আহমেদকে আটক করা হয়। তাঁকে তল্লাশি করে একটি বিদেশি পিস্তল, পাঁচ রাউন্ড গুলি ও একটি ম্যাগাজিন উদ্ধার করে পুলিশ। বুলবুল আহমেদ ময়মনসিংহ মহানগর ছাত্রদলের যুগ্ম সাধারণ সম্পাদকের দায়িত্বে রয়েছেন পুলিশের কাছে এমনটি দাবি করেছেন।

ছবি: ময়মনসিংহ নগরে বিদেশি পিস্তলসহ গ্রেপ্তার ময়মনসিংহ মহানগর শাখার যুগ্ম সাধারণ সম্পাদক বুলবুল আহমেদ

প্রথম আলো/২১ জানুয়ারি ২০২৫ (https://www.prothomalo.com/bangladesh/district/litirv4ywz)
